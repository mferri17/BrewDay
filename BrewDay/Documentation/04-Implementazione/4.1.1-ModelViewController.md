# .NET MVC Pattern

Il .NET Framework 4.5 offre nativamente l'implementazione e l'utilizzo trasparente di molti pattern utili per un'architettura di tipo Model View Controller.

MVC è un pattern decisamente in voga negli ultimi anni, poiché semplice e facile da mantenere. Esso suddivide il software in tre strati:
* **View**, per la realizzazione e gestione dell'interfaccia utente, solitamente integrante la visualizzazione delle informazioni contenute nel Model.
* **Model**, corrispondente ai dati utili all'applicazione che vengono effettivamente scambiati fra View e Controller.
* **Controller**, per la gestione delle richieste ricevute dalla View e l'attuazione delle regole di business, nonché l'integrazione con altri pattern e framework di persistenza.

MVC è un pattern di presentazione a sua volta suddiviso in diversi pattern, ognuno dei quali definisce il modo in cui i Controller gestiscono le richieste o le View renderizzano le informazioni.

## Controller

Se analizziamo .NET MVC da un punto di vista relativo ai pattern di presentazione che esso implementa per i Controller, possiamo dedurre che esso sia il risultato di un mix fra due diversi pattern:

* [Front Controller](https://martinfowler.com/eaaCatalog/frontController.html), in cui un singolo Controller gestisce tutte le richieste.
* [Page Controller](https://martinfowler.com/eaaCatalog/pageController.html), in cui ogni Controller gestisce una singola pagina.

Il framework di casa Microsoft prende i punti di forza di entrambi i pattern. É infatti possibile suddividere la logica dell'applicazione  in diverse **aree**, ognuna delle quali gestita da un Controller e operante su un certo URL indicato nel [Routing](https://msdn.microsoft.com/en-us/library/cc668201.aspx) (sul quale non ci dilungheremo). Questo permette ad ogni Controller di gestire più pagine, lasciando piena libertà di scelta al programmatore e la possibilità di creare quanti Controller egli ritenga opportuno affinché l'applicazione risulti di semplice lettura.

Ciò è molto conveniente per un'applicazione come la nostra, in quanto ci è stato possibile creare tanti Controller quanti sono i **pilastri** che abbiamo individuato nell'[analisi dei requisiti](../02-Analisi/2.1-Requisiti.md).

# 

É inoltre doveroso accennare che .NET integra anche una gestione centralizzata di alcune funzionalità comuni all'intera architettura, come ad esempio il Routing sopra citato, la gestione delle Sessioni utente e la gestione degli Errori. Queste tre componenti possono in realtà essere specificate e gestite globalmente per l'intera applicazione o sovrascritte con comportamenti personalizzati ove fosse necessario.
Se volessimo descrivere questa "centralizzazione delle informazioni" tramite un pattern, potremmo affermare che sia un comportamente tipico di [Application Controller](https://martinfowler.com/eaaCatalog/applicationController.html).


## View

Anche al punto di vista delle gestione e renderizzazione delle View, .NET offre un mix di due pattern:

* [Template View](https://martinfowler.com/eaaCatalog/templateView.html), il più classico View pattern, che sfrutta l'inserimento nelle View di markup specifici del linguaggio, per eseguire script e renderizzare informazioni solitamente contenute nel Model.
* [Composite View](http://www.corej2eepatterns.com/Patterns2ndEd/CompositeView.htm), che suddivide le View in componenti atomici e modulari, interscambiabili e opzionalmente accomunati da un medesimo layout.

Template View è implementato da .NET tramite [Razor](https://www.w3schools.com/asp/razor_intro.asp), un linguaggio di markup server side che consente di scrivere vero e proprio codice C# all'interno delle View, il quale verrà eseguito e trasformato in HTML dal server prima che le View vengano inviate ai web browser. É ovviamente essenziale per costruire pagine web dinamiche, che solitamente sfruttano le informazioni contenute nel Model.

Composite View viene invece sfruttato dal framework in ben due modi.
1. Il primo, essenziale in praticamente qualsiasi applicazione .NET, consiste nella definizione di un [Layout](https://docs.microsoft.com/it-it/aspnet/core/mvc/views/layout), ossia un "contenitore" che definisce il codice HTML comune a tutte le pagine e all'interno delle quali vengono iniettate le specifiche View. Tale comportamento non è da intendersi con approccio One Page, poiché il paradigma di fruizione dei contenuti rimane quello di una classico sito web che effettua una richiesta HTTP per ogni risorsa; semplicemente il *Layout* permette di definire solitamente un menù, un footer ed eventualmente una sidebar comune a tutte le pagine. Per lo stesso sito si possono definire anche più Layout e al loro interno è possibile utilizzare Razor.
2. Il secondo metodo in cui .NET sfrutta Composite View consiste nella renderizzazione delle cosiddette [Partial View](https://docs.microsoft.com/it-it/aspnet/core/mvc/views/partial). Anch'esse composte da HTML e Razor ma prive di Layout, possono essere inettate all'interno di altre View e costituiscono un elemento fondamentale per la costruzione di componenti modulari e riutilizzabili, seppur con qualche limitazione tecnica.

# 

***

### Alternativa .NET Core

Nell'Agosto 2017 è stata rilasciata una nuovissima versione del framework, il [.NET Core 2.0](https://docs.microsoft.com/it-it/dotnet/core/)
Questa versione totalmente innovativa ha aggiunto la possibilità di effettuare numerose personalizzazioni nonché di integrare l'ecosistema server con un maggior numero di servizi e sistemi operativi, tra cui Linux e Mac. Ciò è stato possibile grazie ad una consistente riduzione delle funzioni di base offerte nativamente dal framework, a favore di una maggiore modularizzazione e controllo dei complementi.

Nonostante questo abbia portato all'ecosistema Microsoft un enorme valore aggiunto, .NET Core è purtroppo molto più complesso da utilizzare poiché composto da un'architettura più modulare e principalmente basata sul pattern [Dependency Injection](https://en.wikipedia.org/wiki/Dependency_injection), ottimo per la riduzione di codice duplicato e la corretta gestione e fruizione delle dipendenze, ma di difficile comprensione anche per programmatori già abituati a lavorare con il classico .NET Framework. Essendo inoltre stato rilasciato da relativamente poco, il suo fratello [Entity Framework Core](https://docs.microsoft.com/en-us/ef/core/) è carente di alcune funzionalità importanti di cui BrewDay fa pienamente uso e spiegate nell'[apposita sezione](4.1.2-EntityFramework.md), in particolare il Lazy Load.

É per queste ragioni che abbiamo deciso di sviluppare BrewDay con una versione più vecchia e più semplice del framework (la 4.5), oggi ancora molto usata.
